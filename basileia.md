## Królestwo Boże

[Łukasz 16,16](https://biblia.deon.pl/rozdzial.php?id=331)  
Aż do Jana sięgało Prawo i Prorocy; odtąd głosi się [Dobrą Nowinę](/euaggelion.md) o królestwie Bożym, i każdy gwałtem wdziera się do niego.

[Marek 1,14-15](https://biblia.deon.pl/rozdzial.php?id=267)  
Jezus przyszedł do Galilei i głosił [Ewangelię](/euaggelion.md) Bożą. Mówił:  
«Czas się wypełnił i bliskie jest królestwo Boże. [Nawracajcie się](/metanoeite.md) i [wierzcie](/pistis.md) w [Ewangelię](/euaggelion.md)!»

[Łukasz 4,42-42](https://biblia.deon.pl/rozdzial.php?id=319)  
Z nastaniem dnia wyszedł i udał się na miejsce pustynne.
A tłumy szukały Go i przyszły aż do Niego; chciały Go zatrzymać, żeby nie odchodził od nich.  
Lecz On rzekł do nich: «Także innym miastom muszę głosić [Dobrą Nowinę](/euaggelion.md) o królestwie Bożym, bo na to zostałem [posłany](/kaleo.md)».  

[Łukasz 17,20–21](https://biblia.deon.pl/rozdzial.php?id=332)  
Zapytany przez faryzeuszów, kiedy przyjdzie królestwo Boże, odpowiedział im:  
«Królestwo Boże nie przyjdzie dostrzegalnie; i nie powiedzą: "Oto tu jest" albo: "Tam".  
Oto bowiem królestwo Boże pośród was jest»  

[Jan 18,36-37](https://biblia.deon.pl/rozdzial.php?id=357)  
Odpowiedział Jezus:  
«Królestwo moje nie jest z tego świata.  
Gdyby królestwo moje było z tego świata, słudzy moi biliby się, abym nie został wydany Żydom.  
Teraz zaś królestwo moje nie jest stąd».  
Piłat zatem powiedział do Niego: «A więc jesteś królem?»  
Odpowiedział Jezus:  
«Tak, jestem królem. Ja się na to narodziłem i na to przyszedłem na świat, aby dać świadectwo [prawdzie](/aletheia.md).
Każdy, kto jest z prawdy, słucha mojego głosu».  

[Mateusz 13,31-32](https://biblia.deon.pl/rozdzial.php?id=256), [Marek 4,30-32](https://biblia.deon.pl/rozdzial.php?id=303), [Łukasz 13,19](https://biblia.deon.pl/rozdzial.php?id=328) **przypowieść o ziarnie gorczycy**  
Królestwo niebieskie podobne jest do ziarnka gorczycy, które ktoś wziął i posiał na swej roli.
Jest ono najmniejsze ze wszystkich nasion, lecz gdy wyrośnie, jest większe od innych jarzyn i staje się drzewem, tak że ptaki przylatują z powietrza i gnieżdżą się na jego gałęziach»

![Przypowieść o ziarnie gorczycy](/assets/img/Mt12_ziarno_gorczycy.jpg)

[Mateusz 13,33](https://biblia.deon.pl/rozdzial.php?id=256), [Łukasz 13,20-21](https://biblia.deon.pl/rozdzial.php?id=328) **przypowieść o zaczynie**  
«Królestwo niebieskie podobne jest do zaczynu, który pewna kobieta wzięła i włożyła w trzy miary mąki, aż się wszystko zakwasiło»

[Marek 4,21](https://biblia.deon.pl/rozdzial.php?id=303), [Łukasz 8,16-18](https://biblia.deon.pl/rozdzial.php?id=323&werset=16#W16)  **światło**  
«Czy po to wnosi się światło, by je postawić pod korcem lub pod łóżkiem?
Czy nie po to, aby je postawić na świeczniku?
Nie ma bowiem nic ukrytego, co by nie miało wyjść na jaw.
Kto ma uszy do słuchania, niechaj słucha!»

[Marek 4,24](https://biblia.deon.pl/rozdzial.php?id=303) **miara**  
«Uważajcie na to, czego słuchacie. Taką samą miarą, jaką wy mierzycie, odmierzą wam i jeszcze wam dołożą.
Bo kto ma, temu będzie dane; a kto nie ma, pozbawią go i tego, co ma»

[Marek 4,26-29](https://biblia.deon.pl/rozdzial.php?id=303) **zasiew**  
«Z królestwem Bożym dzieje się tak, jak gdyby ktoś nasienie wrzucił w ziemię. 
Czy śpi, czy czuwa, we dnie i w nocy nasienie kiełkuje i rośnie, on sam nie wie jak.
Ziemia sama z siebie wydaje plon, najpierw źdźbło, potem kłos, a potem pełne ziarnko w kłosie.
A gdy stan zboża na to pozwala, zaraz zapuszcza się sierp, bo pora już na żniwo»

[Mateusz 13,3-9 13,18-23](https://biblia.deon.pl/rozdzial.php?id=256), [Marek 4,3-20](https://biblia.deon.pl/rozdzial.php?id=303&werset=3#W3), [Łukasz 8,4-15](https://biblia.deon.pl/rozdzial.php?id=323&werset=4#W4) **przypowieść o siewcy**  
«Oto siewca wyszedł siać. A gdy siał, niektóre [ziarna] padły na drogę, nadleciały ptaki i wydziobały je.

Inne padły na miejsca skaliste, gdzie niewiele miały ziemi; i wnet powschodziły, bo gleba nie była głęboka.
Lecz gdy słońce wzeszło, przypaliły się i uschły, bo nie miały korzenia.

Inne znowu padły między ciernie, a ciernie wybujały i zagłuszyły je.

Inne w końcu padły na ziemię żyzną i plon wydały, jedno stokrotny, drugie sześćdziesięciokrotny, a inne trzydziestokrotny.
Kto ma uszy, niechaj słucha!».
(...)
Wy zatem posłuchajcie przypowieści o siewcy!
Do każdego, kto słucha [słowa](/rhema.md) o królestwie, a nie rozumie go,
przychodzi Zły i porywa to, co zasiane jest w jego sercu. Takiego człowieka oznacza ziarno posiane na drodze.  

Posiane na miejsce skaliste oznacza tego, kto słucha słowa i natychmiast z radością je przyjmuje;
ale nie ma w sobie korzenia, lecz jest niestały. Gdy przyjdzie ucisk lub prześladowanie z powodu słowa, zaraz się załamuje.

Posiane między ciernie oznacza tego, kto słucha słowa, lecz troski doczesne i ułuda bogactwa zagłuszają słowo, tak że zostaje bezowocne.

Posiane w końcu na ziemię żyzną oznacza tego, kto słucha słowa i rozumie je. On też wydaje plon: jeden stokrotny, drugi sześćdziesięciokrotny, inny trzydziestokrotny.  

![Przypowieść o siewcy](/assets/img/Mt13_ziarno.jpg)

[Mateusz 13,24-30,36-43](https://biblia.deon.pl/rozdzial.php?id=256) **przypowieść o chwaście**  
«Królestwo niebieskie podobne jest do człowieka, który posiał dobre nasienie na swej roli.
Lecz gdy ludzie spali, przyszedł jego nieprzyjaciel, nasiał chwastu między pszenicę i odszedł.
A gdy zboże wyrosło i wypuściło kłosy, wtedy pojawił się i chwast.
Słudzy gospodarza przyszli i zapytali go:  
"Panie, czy nie posiałeś dobrego nasienia na swej roli? Skąd więc wziął się na niej chwast?"  
Odpowiedział im:  
"Nieprzyjazny człowiek to sprawił".   
Rzekli mu słudzy:  
"Chcesz więc, żebyśmy poszli i zebrali go?"  
A on im odrzekł:  
"Nie, byście zbierając chwast nie wyrwali razem z nim i pszenicy.
Pozwólcie obojgu róść aż do żniwa;  
a w czasie żniwa powiem żeńcom:  
Zbierzcie najpierw chwast i powiążcie go w snopki na spalenie;
pszenicę zaś zwieźcie do mego spichlerza"».

Wtedy odprawił tłumy i wrócił do domu. Tam przystąpili do Niego uczniowie i prosili Go:  
«Wyjaśnij nam przypowieść o chwaście!»  
On odpowiedział:  
«Tym, który sieje dobre nasienie, jest Syn Człowieczy.  
Rolą jest świat, dobrym nasieniem są synowie królestwa, chwastem zaś synowie Złego.  
Nieprzyjacielem, który posiał chwast, jest diabeł; 
żniwem jest koniec świata, a żeńcami są aniołowie.   
Jak więc zbiera się chwast i spala ogniem, tak będzie przy końcu świata.  
Syn Człowieczy pośle aniołów swoich: ci zbiorą z Jego królestwa wszystkie zgorszenia i tych,
którzy dopuszczają się nieprawości,
i wrzucą ich w piec rozpalony; tam będzie płacz i zgrzytanie zębów.
Wtedy [sprawiedliwi](/dikaiosyne.md) jaśnieć będą jak słońce w królestwie Ojca swego.
Kto ma uszy, niechaj słucha!  

![Przypowieść o chwaście](/assets/img/Mt13_chwast.jpg)

[Mateusz 13,44-46](https://biblia.deon.pl/rozdzial.php?id=256) **przypowieść o skarbie i perle**  
Królestwo niebieskie podobne jest do skarbu ukrytego w roli. Znalazł go pewien człowiek i ukrył ponownie.
Uradowany poszedł, sprzedał wszystko, co miał, i kupił tę rolę.
Dalej, podobne jest królestwo niebieskie do kupca, poszukującego pięknych pereł.
Gdy znalazł jedną drogocenną perłę, poszedł, sprzedał wszystko, co miał, i kupił ją.   

![Przypowieść o perle](/assets/img/Mt13_perla.jpg)

[Mateusz 13,47-52](https://biblia.deon.pl/rozdzial.php?id=256) **przypowieść o sieci**  
Dalej, podobne jest królestwo niebieskie do sieci, zarzuconej w morze i zagarniającej ryby wszelkiego rodzaju.
Gdy się napełniła, wyciągnęli ją na brzeg i usiadłszy, dobre zebrali w naczynia, a złe odrzucili.
Tak będzie przy końcu świata: wyjdą aniołowie, wyłączą złych spośród [sprawiedliwych](/dikaiosyne.md)  
i wrzucą w piec rozpalony; tam będzie płacz i zgrzytanie zębów.
Zrozumieliście to wszystko?»  
Odpowiedzieli Mu: «Tak jest».  
A On rzekł do nich:  
«Dlatego każdy uczony w Piśmie, który stał się uczniem królestwa niebieskiego, podobny jest do ojca rodziny, który ze swego skarbca wydobywa rzeczy nowe i stare»  

[Łukasz 13,6-9](https://biblia.deon.pl/rozdzial.php?id=328)  
«Pewien człowiek miał drzewo figowe zasadzone w swojej winnicy;
przyszedł i szukał na nim owoców, ale nie znalazł.
Rzekł więc do ogrodnika:
"Oto już trzy lata, odkąd przychodzę i szukam owocu na tym drzewie figowym, a nie znajduję.
Wytnij je: po co jeszcze ziemię wyjaławia?"
Lecz on mu odpowiedział: "Panie, jeszcze na ten rok je pozostaw; ja okopię je i obłożę nawozem;
może wyda owoc. A jeśli nie, w przyszłości możesz je wyciąć"»

![Dzewo figowe](/assets/img/Lu_13_drzewo_figowe.jpg)

[Łukasz 10,30-37](https://biblia.deon.pl/rozdzial.php?id=325) **miłosierny samarytanin**  
«Pewien człowiek schodził z Jerozolimy do Jerycha i wpadł w ręce zbójców.
Ci nie tylko że go obdarli, lecz jeszcze rany mu zadali i zostawiwszy na pół umarłego, odeszli.
Przypadkiem przechodził tą drogą pewien kapłan; zobaczył go i minął.
Tak samo lewita, gdy przyszedł na to miejsce i zobaczył go, minął.
Pewien zaś Samarytanin, będąc w podróży, przechodził również obok niego.
Gdy go zobaczył, wzruszył się głęboko: podszedł do niego i opatrzył mu rany, zalewając je oliwą i winem;
potem wsadził go na swoje bydlę, zawiózł do gospody i pielęgnował go.
Następnego zaś dnia wyjął dwa denary, dał gospodarzowi i rzekł:  
"Miej o nim staranie, a jeśli co więcej wydasz, ja oddam tobie, gdy będę wracał".  
Któryż z tych trzech okazał się, według twego zdania, bliźnim tego, który wpadł w ręce zbójców?»  
On odpowiedział:  
«Ten, który mu okazał [miłosierdzie](/eleos.md)». Jezus mu rzekł: «Idź, i ty czyń podobnie!»

![Miłosierny samarytanin](/assets/img/Lk10_samarytanin.jpg)

[Łukasz 18,29](https://biblia.deon.pl/rozdzial.php?id=333)  
Zaprawdę, powiadam wam: Nikt nie opuszcza domu albo żony, braci, rodziców albo dzieci dla królestwa Bożego, żeby
nie otrzymał daleko więcej w tym czasie, a w wieku przyszłym - życia wiecznego»

[Łukasz 19,12-27](https://biblia.deon.pl/rozdzial.php?id=334&werset=12#W12), [Mateusz 25,14-30](https://biblia.deon.pl/rozdzial.php?id=361&werset=14#W14) **przypowieść o minach (talentach)**  
«Pewien człowiek szlachetnego rodu udał się w kraj daleki, aby uzyskać dla siebie godność królewską i wrócić.
Przywołał więc dziesięciu sług swoich, dał im dziesięć min i rzekł do nich:  
"Zarabiajcie nimi, aż wrócę".  
Ale jego współobywatele nienawidzili go i wysłali za nim poselstwo z oświadczeniem:  
"Nie chcemy, żeby ten królował nad nami".  
Gdy po otrzymaniu godności królewskiej wrócił, kazał przywołać do siebie te sługi,
którym dał pieniądze, aby się dowiedzieć, co każdy zyskał.
Stawił się więc pierwszy i rzekł:  
"Panie, twoja mina przysporzyła dziesięć min".  
Odpowiedział mu:  
"Dobrze, sługo dobry; ponieważ w drobnej rzeczy okazałeś się wierny, sprawuj władzę nad dziesięciu miastami!"  
Także drugi przyszedł i rzekł:  
"Panie, twoja mina przyniosła pięć min".  
Temu też powiedział:  
"I ty miej władzę nad pięciu miastami!"  
Następny przyszedł i rzekł:  
"Panie, tu jest twoja mina, którą trzymałem zawiniętą w chustce.
Lękałem się bowiem ciebie, bo jesteś człowiekiem surowym: chcesz brać, czegoś nie położył, i żąć, czegoś nie posiał".  
Odpowiedział mu:  
"Według słów twoich sądzę cię, zły sługo! Wiedziałeś, że jestem człowiekiem surowym: chcę brać, gdzie nie położyłem, i żąć, gdziem nie posiał. 
Czemu więc nie dałeś moich pieniędzy do banku?
A ja po powrocie byłbym je z zyskiem odebrał".  
Do obecnych zaś rzekł:  
"Odbierzcie mu minę i dajcie temu, który ma dziesięć min".  
Odpowiedzieli mu:  
"Panie, ma już dziesięć min".   
"Powiadam wam: Każdemu, kto ma, będzie dodane; a temu, kto nie ma, zabiorą nawet to, co ma.
Tych zaś przeciwników moich, którzy nie chcieli, żebym panował nad nimi, przyprowadźcie tu i pościnajcie w moich oczach"».

![Przypowieść o talentach](/assets/img/Lu19_talenty2.jpg)

[Mateusz 5,3-12](https://biblia.deon.pl/rozdzial.php?id=248), [Łukasz 6,20-23](https://biblia.deon.pl/rozdzial.php?id=321)  
[Błogosławieni](/eulogia.md) ubodzy w duchu, albowiem do nich należy królestwo niebieskie.  
Błogosławieni, którzy się [smucą](/chara.md), albowiem oni będą pocieszeni.  
Błogosławieni cisi, albowiem oni na własność posiądą ziemię.  
Błogosławieni, którzy łakną i pragną [sprawiedliwości](/dikaiosyne.md), albowiem oni będą nasyceni.  
Błogosławieni [miłosierni](/eleos.md), albowiem oni miłosierdzia dostąpią.  
Błogosławieni czystego serca, albowiem oni Boga oglądać będą.  
Błogosławieni, którzy wprowadzają [pokój](/eirene.md), albowiem oni będą nazwani [synami Bożymi](/kleronomos.md).  
Błogosławieni, którzy cierpią prześladowanie dla [sprawiedliwości](/dikaiosyne.md), albowiem do nich należy królestwo niebieskie.  
Błogosławieni jesteście, gdy [ludzie] wam urągają i prześladują was, i gdy z mego powodu mówią kłamliwie wszystko złe na was.  
Cieszcie się i [radujcie](/chara.md), albowiem wasza nagroda wielka jest w niebie. Tak bowiem prześladowali proroków, którzy byli przed wami.  

[Mateusz 5,17-20](https://biblia.deon.pl/rozdzial.php?id=248)  
Nie sądźcie, że przyszedłem znieść Prawo albo Proroków. Nie przyszedłem znieść, ale wypełnić.
Zaprawdę. bowiem powiadam wam: Dopóki niebo i ziemia nie przeminą, ani jedna jota, ani jedna kreska nie zmieni się w Prawie, aż się wszystko spełni.
Ktokolwiek więc zniósłby jedno z tych przykazań, choćby najmniejszych, i uczyłby tak ludzi, ten będzie najmniejszy w królestwie niebieskim.
A kto je wypełnia i uczy wypełniać, ten będzie wielki w królestwie niebieskim.
Bo powiadam wam: Jeśli wasza [sprawiedliwość](/dikaiosyne.md) nie będzie większa niż uczonych w Piśmie i faryzeuszów, nie wejdziecie do królestwa niebieskiego.

[Mateusz 6,31-33](https://biblia.deon.pl/rozdzial.php?id=249)  
Nie troszczcie się więc zbytnio i nie mówcie:  
co będziemy jeść? co będziemy pić?  
czym będziemy się przyodziewać?  
Bo o to wszystko poganie zabiegają.  
Przecież Ojciec wasz niebieski wie, że tego wszystkiego potrzebujecie.  
Starajcie się naprzód o królestwo i o Jego [sprawiedliwość](/dikaiosyne.md), a to wszystko będzie wam dodane.

[Jan 3,3-5](https://biblia.deon.pl/rozdzial.php?id=342)  
Rzekł do niego Jezus:  
«Zaprawdę, zaprawdę, powiadam ci, jeśli się ktoś nie narodzi powtórnie, nie może ujrzeć królestwa Bożego.   
Nikodem powiedział do Niego:  
«Jakżeż może się człowiek narodzić będąc starcem?
Czyż może powtórnie wejść do łona swej matki i narodzić się?»  
Jezus odpowiedział:  
«Zaprawdę, zaprawdę, powiadam ci, jeśli się ktoś nie narodzi z wody i z Ducha, nie może wejść do królestwa Bożego.

[Marek 10,13-15](https://biblia.deon.pl/rozdzial.php?id=309)  
Jezus, rzekł do nich:  
«Pozwólcie dzieciom przychodzić do Mnie, nie przeszkadzajcie im; do takich bowiem należy królestwo Boże.    
Zaprawdę, powiadam wam: Kto nie przyjmie królestwa Bożego jak dziecko, ten nie wejdzie do niego»  

[Dzieje 1,3](https://biblia.deon.pl/rozdzial.php?id=378)  
Po swojej męce dał wiele dowodów, że żyje: ukazywał się im przez czterdzieści dni i mówił o królestwie Bożym

[Dzieje 8,5-13](https://biblia.deon.pl/rozdzial.php?id=385)  
Filip przybył do miasta Samarii i głosił im Chrystusa. 
Tłumy słuchały z uwagą i skupieniem słów Filipa, ponieważ widziały znaki, które czynił. 
Z wielu bowiem opętanych wychodziły z donośnym krzykiem duchy nieczyste, wielu też sparaliżowanych i chromych zostało uzdrowionych. 
Wielka radość zapanowała w tym mieście. 
Pewien człowiek, imieniem Szymon, który dawniej zajmował się czarną magią, wprawiał w zdumienie lud Samarii i twierdził, że jest kimś niezwykłym. 
Poważali go wszyscy od najmniejszego do największego: «Ten jest wielką [mocą Bożą](/dynamis.md)» - mówili. 
A liczyli się z nim dlatego, że już od dość długiego czasu wprawiał ich w podziw swoimi magicznymi sztukami. 
Lecz kiedy uwierzyli Filipowi, który nauczał o królestwie Bożym oraz o imieniu Jezusa Chrystusa, zarówno mężczyźni, jak i kobiety przyjmowali chrzest.
Uwierzył również sam Szymon, a kiedy przyjął chrzest, towarzyszył wszędzie Filipowi i zdumiewał się bardzo na widok dokonywanych cudów i znaków.

[Dzieje 28,23-31](https://biblia.deon.pl/rozdzial.php?id=405)  
Wyznaczywszy mu dzień, w większej liczbie przyszli do niego do mieszkania,
a on przytaczał im świadectwa o królestwie Bożym;
od rana aż do wieczora przekonywał ich o Jezusie na podstawie Prawa Mojżeszowego i Proroków.
Jedni dali się przekonać o tym, co mówił, drudzy nie wierzyli.
Poróżnieni między sobą zabierali się do odejścia. Wtedy Paweł powiedział to jedno:
«Trafnie rzekł Duch Święty do ojców waszych przez proroka Izajasza:  
Idź do tego ludu i powiedz:  
Usłyszycie dobrze, ale nie zrozumiecie,  
i dobrze będziecie widzieć, a nie zobaczycie.  
Bo otępiało [serce](/cardia.md) tego ludu.  
Usłyszeli niechętnie i zamknęli oczy,  
aby przypadkiem nie zobaczyli oczami  
i uszami nie usłyszeli,  
i nie zrozumieli [sercem](/cardia.md), i nie nawrócili się,  
i abym ich nie uleczył.  
Wiedzcie więc, że to [zbawienie](/sozo.md) Boże posłane jest do pogan, a oni będą słuchać».

Przez całe dwa lata pozostał w wynajętym przez siebie mieszkaniu i przyjmował wszystkich,
którzy do niego przychodzili, głosząc królestwo Boże i nauczając o Panu Jezusie Chrystusie
zupełnie swobodnie, bez przeszkód.

[Rzymian 14,17-19](https://biblia.deon.pl/rozdzial.php?id=283)  
Bo królestwo Boże to nie sprawa tego, co się je i pije, ale to [sprawiedliwość](/dikaiosyne.md), [pokój](/eirene.md) i [radość](/chara.md) w Duchu Świętym.
A kto w taki sposób [służy](/diakonia.md) Chrystusowi, ten podoba się Bogu i ma uznanie u ludzi.
Starajmy się więc o to, co [służy](/diakonia.md) sprawie [pokoju](/eirene.md) i wzajemnemu zbudowaniu.  

[1 Koryntian 6,9-11](https://biblia.deon.pl/rozdzial.php?id=291)  
Czyż nie wiecie, że niesprawiedliwi nie posiądą królestwa Bożego?
Nie łudźcie się!
Ani rozpustnicy, ani bałwochwalcy, ani cudzołożnicy, ani rozwięźli, ani mężczyźni współżyjący z sobą, ani złodzieje, ani chciwi, ani pijacy, ani oszczercy, ani zdziercy nie odziedziczą królestwa Bożego.
A takimi byli niektórzy z was.
Lecz zostaliście obmyci, uświęceni i [usprawiedliwieni](/dikaiosyne.md) w imię Pana naszego Jezusa Chrystusa i przez Ducha Boga naszego.
Wszystko mi wolno, ale nie wszystko przynosi korzyść. Wszystko mi [wolno](/eleutheros.md), ale ja niczemu nie oddam się w niewolę.  

[Galatów 5,16-24](https://biblia.deon.pl/rozdzial.php?id=1026)  
Postępujcie według ducha, a nie spełnicie pożądania ciała.
Ciało bowiem do czego innego dąży niż duch, a duch do czego innego niż ciało,
i stąd nie ma między nimi zgody, tak że nie czynicie tego, co chcecie.
Jeśli jednak pozwolicie się prowadzić duchowi, nie znajdziecie się w niewoli Prawa.  

Jest zaś rzeczą wiadomą, jakie uczynki rodzą się z ciała: nierząd, nieczystość, wyuzdanie,
uprawianie bałwochwalstwa, czary, nienawiść, spór, zawiść, wzburzenie,
niewłaściwa pogoń za zaszczytami, niezgoda, rozłamy,
zazdrość, pijaństwo, hulanki i tym podobne.  
Co do nich zapowiadam wam, jak to już zapowiedziałem: ci, którzy się takich rzeczy dopuszczają, królestwa Bożego nie odziedziczą.

Owocem zaś ducha jest: [miłość](/agape.md), [radość](/chara.md), [pokój](/eirene.md), [cierpliwość](/makrothymia.md), [dobroć](/agathosynes.md), [życzliwość](/chrestotes.md), [wierność](/pistis.md), [łagodność](/praotes.md), [opanowanie](/egkrateia.md).
Przeciw takim [cnotom] [nie ma Prawa](/dikaiosyne.md).

A ci, którzy należą do Chrystusa Jezusa, ukrzyżowali ciało swoje z jego namiętnościami i pożądaniami.
Mając życie od Ducha, do Ducha się też stosujmy. 

[Kolosan 1,9-14](https://biblia.deon.pl/rozdzial.php?id=1397)  
Nie przestajemy za was się [modlić](/proseuche.md) i prosić [Boga],
abyście doszli do pełnego poznania Jego woli,
w całej [mądrości](/sofia.md) i duchowym zrozumieniu,
abyście już postępowali w sposób godny Pana,
w pełni Mu się podobając, wydając owoce wszelkich [dobrych](/agathosynes.md) czynów
i rosnąc przez głębsze poznanie Boga.
Niech [moc Jego](/dynamis.md) [chwały](/doxa.md) w pełni was umacnia do [okazywania] wszelkiego rodzaju [cierpliwości](/makrothymia.md) i stałości.
Z [radością](/chara.md) [dziękujcie](/eucharisteo.md) Ojcu, który was uzdolnił do uczestnictwa w dziale [świętych](/hagios.md) w światłości.
On [uwolnił](/eleutheros.md) nas spod władzy ciemności i przeniósł do królestwa swego umiłowanego Syna,
w którym mamy [odkupienie](/eleutheros.md) - odpuszczenie grzechów.  

[1 Koryntian 15,20-28](https://biblia.deon.pl/rozdzial.php?id=300)  
Tymczasem jednak Chrystus zmartwychwstał jako pierwszy spośród tych, co pomarli.
Ponieważ bowiem przez człowieka [przyszła] śmierć, przez człowieka też [dokona się] zmartwychwstanie.
I jak w Adamie wszyscy umierają, tak też w Chrystusie wszyscy będą ożywieni,
lecz każdy według własnej kolejności. (...)
Wreszcie nastąpi koniec, gdy przekaże królowanie Bogu i Ojcu i gdy pokona wszelką Zwierzchność, Władzę i [Moc](/dynamis.md).
Trzeba bowiem, ażeby królował, aż położy wszystkich nieprzyjaciół pod swoje stopy.
Jako ostatni wróg, zostanie pokonana śmierć. Wszystko bowiem rzucił pod stopy Jego.
Kiedy się mówi, że wszystko jest poddane, znaczy to, że z wyjątkiem Tego, który mu wszystko poddał.
A gdy już wszystko zostanie Mu poddane, wtedy i sam Syn zostanie poddany Temu, który Synowi poddał wszystko, aby Bóg był wszystkim we wszystkich.  

[2 Tesaloniczan 1,3-5](https://biblia.deon.pl/rozdzial.php?id=1004)  
Zawsze winniśmy za was Bogu dziękować, co jest rzeczą słuszną,
bo [wiara](/pistis.md) wasza bardzo wzrasta,
a [miłość](/agape.md) wzajemna u każdego z was obfituje,
i to tak, że my sami w Kościołach Bożych chlubimy się wami
z powodu waszej [wytrwałości](/hypomenes.md) i [wiary](pistis.md) we wszystkich waszych prześladowaniach
i uciskach, które znosicie.
Są one zapowiedzią [sprawiedliwego](/dikaiosyne.md) sądu Boga;
celem jego jest uznanie was za godnych królestwa Bożego,
za które też cierpicie.  

[Hebrajczyków 12,27-29](https://biblia.deon.pl/rozdzial.php?id=376)  
Nastąpi zniszczenie tego, co zniszczalne, a więc tego, co zostało stworzone,
aby pozostało to, co jest niewzruszone.
Dlatego też otrzymując niewzruszone królestwo, trwajmy w łasce,
a przez nią [służmy](/diakonia.md) Bogu ze czcią i bojaźnią!
Bóg nasz bowiem jest ogniem pochłaniającym.  

[Jakub 2,5](https://biblia.deon.pl/rozdzial.php?id=1045)  
Czy Bóg nie wybrał ubogich tego świata na bogatych w [wierze](/pistis.md) oraz na [dziedziców](/kleronomos.md) królestwa przyobiecanego tym, którzy Go [miłują](/agape.md)?  

[Dzieje 2,32-41](https://biblia.deon.pl/rozdzial.php?id=379)  
Tego właśnie Jezusa wskrzesił Bóg, a my wszyscy jesteśmy tego świadkami. Wyniesiony na prawicę Boga, otrzymał od Ojca obietnicę Ducha Świętego i zesłał Go,
jak to sami widzicie i słyszycie. (...)
Niech więc cały dom Izraela wie z niewzruszoną pewnością, że tego Jezusa,
którego wyście ukrzyżowali, uczynił Bóg i Panem, i Mesjaszem».
Gdy to usłyszeli, przejęli się do głębi serca:  
«Cóż mamy czynić, bracia?» - zapytali Piotra i pozostałych Apostołów. «[Nawróćcie się](/metanoeite.md) - powiedział do nich Piotr - i niech każdy z was ochrzci się w imię Jezusa Chrystusa na odpuszczenie grzechów waszych, a weźmiecie w darze Ducha Świętego. Bo dla was jest obietnica i dla dzieci waszych, i dla wszystkich, którzy są daleko,
a których [powoła](/kaleo.md) Pan Bóg nasz».
W wielu też innych słowach dawał świadectwo i napominał: «Ratujcie się spośród tego przewrotnego pokolenia!». Ci więc, którzy przyjęli jego naukę, zostali ochrzczeni. I przyłączyło się owego dnia około trzech tysięcy dusz.

[Kolosan 3, 12-17](https://biblia.deon.pl/rozdzial.php?id=1394)  
Jako więc wybrańcy Boży - święci i umiłowani - obleczcie się w serdeczne miłosierdzie,  
dobroć, [pokorę](/tapeinos.md), cichość, [cierpliwość](/makrothymia.md),  
znosząc jedni drugich i wybaczając sobie nawzajem,  
jeśliby miał ktoś zarzut przeciw drugiemu: jak Pan wybaczył wam, tak i wy!  
Na to zaś wszystko [przyobleczcie] [miłość](/agape.md), która jest więzią doskonałości.
A sercami waszymi niech rządzi [pokój](/eirene.md) Chrystusowy,
do którego też zostaliście wezwani w jednym Ciele.
I bądźcie [wdzięczni](/eucharisteo.md)! 
[Słowo](/rhema.md) Chrystusa niech w was przebywa z [całym swym] bogactwem:
z wszelką [mądrością](/sofia.md) nauczajcie i napominajcie samych siebie przez psalmy, hymny,
pieśni pełne ducha, pod wpływem [łaski](/charis.md) śpiewając Bogu w waszych sercach.
I wszystko, cokolwiek działacie słowem lub czynem, wszystko [czyńcie] w imię Pana Jezusa,
[dziękując](/eucharisteo.md) Bogu Ojcu przez Niego.

[Efezjan 4,1-6](https://biblia.deon.pl/rozdzial.php?id=1031)  
Zachęcam was ja, więzień w Panu,
abyście postępowali w sposób godny [powołania](/kaleo.md), jakim zostaliście wezwani,
z całą [pokorą](/tapeinos.md) i cichością, z [cierpliwością](/makrothymia.md), znosząc siebie nawzajem w [miłości](/agape.md).
Usiłujcie zachować jedność Ducha dzięki więzi, jaką jest [pokój](/eirene.md).
Jedno jest Ciało i jeden Duch, bo też zostaliście wezwani do jednej [nadziei](/elpis.md),
jaką daje wasze [powołanie](/kaleo.md). 
Jeden jest Pan, jedna [wiara](/pistis.md), jeden chrzest.
Jeden jest Bóg i Ojciec wszystkich, który [jest i działa] ponad wszystkimi,
przez wszystkich i we wszystkich. 

[Łukaz 11,42-43](https://biblia.deon.pl/rozdzial.php?id=326)  
Lecz biada wam, faryzeuszom, bo dajecie dziesięcinę (...), a pomijacie [sprawiedliwość](/dikaiosyne.md) i [miłość](/agape.md) Bożą.
Tymczasem to należało czynić, i tamtego nie opuszczać.
Biada wam, faryzeuszom, bo lubicie pierwsze miejsce w synagogach i pozdrowienia na rynku. 

[Łukasz 12,8](https://biblia.deon.pl/rozdzial.php?id=327)  
Kto się przyzna do Mnie wobec ludzi, przyzna się i Syn Człowieczy do niego wobec aniołów Bożych; a kto się Mnie wyprze wobec ludzi, tego wyprę się i Ja wobec aniołów Bożych.

Greckie słowo: βασιλεια (basileia) [strong 932](https://biblia.oblubienica.eu/wystepowanie/strong/id/932)
